# 清微道法樞紐

## 法序

雷法其來尚矣。未有如是至簡至易至驗者也。我祖師紫虛元君，敷弘道妙，發露玄微；陳乾坤造化之源，開雷霆機緘之妙；包羅萬彙，總統衆靈；泄八卦之幽微，顯五行之妙用；寂然不動，感而遂通；夫天地以至虛中生神，至靜中生炁。人能虛其心則神見，靜其念則炁融。如陽燧取火，方諸召水，磁石吸鐵，琥珀拾芥。以炁相召，以類相輔，有如聲之應響，影之隨形，豈力爲之哉。不疾而速，不行而至，不機而中，不神而靈者，誠也。凡炁之在彼，感之在我；應之在彼，行之在我。是以雷霆由我作，神明由我召。感名之機，在此不在彼。人皆神其神，惟聖人則不神所以神。故偈云：莫問靈不靈，莫問驗不驗，信筆掃將去，莫起一切念。

道者，靈通之至真；法者，變化之玄微。道因法以濟人，人因法以會道，則變化無窮矣。當知法本真空，性源澄湛；了一心而通萬法，則萬法無不具於一心；返萬法而照一心，則一心無不定於萬法。如是，當知道乃法之體，法乃道之用。雷霆者，彰天之威，發道之用者也。明其體用而究其動靜，靜也得太極之體；動也得太極之用。寂然不動，即道之體，感而遂通，即法之用。如有按圖索駿者，孰若不心其心，不迹其迹，無思無爲，泰宇既定，真光自發。是故天不言而善應。生生化化之機運於自然中，實當形體謂之天，主宰謂之帝，功用謂之鬼神。雷霆者，乃天之功用也。且夫人身與天地合其體，太極合其變。天地五雷，人本均有。是性無不備矣。

師曰：有道中之道，有道中之法，有法中之法。道中之道者二念不生，萬物俱寂。道中之法者，靜則交媾龍虎，動則叱咾雷霆。法中之法者，步罡、掐訣、念吮、害符，外此則皆術數。

師曰：大道無言，可以神會；妙法無傳，可以心受。善行持者，行道不行法；善求師者，師心不師人。又曰：先天而生，生而無形；后天而感，感而有情。寂而感，感而寂。非至人，孰能與於此哉。

或間：法有先天後天之説者，何耶？師曰：若説先天一也無。道亦強名之耳，何有於法？況－念纔動，便屬後天，符圖呪訣，抑又末耳。

師曰：法無存想，存想非真法；無造作，造作爲妖法；無叱喝，叱喝爲狂法；無祝讚，祝讚爲巫。妙合乎陰陽，動靜、方圓是也。道貫乎三才，天地人物是也。水、火、木、金、土，應之以五行；東、南、中、西、北，運之以五方。天、地、水、火、風、雷、山、澤，配之以八卦。彼，泥於術數者，凡書符時，以某事作用某竅，如是而按造化，如是而應生剋，如此起筆，如此衝發，鬼神之機我得之矣。然不知太極未判之先，孰爲陰陽？孰爲三才？孰爲五行？孰爲五方？孰爲八卦？故有道之士，撒手行持，不拘符篆。

師曰：古云：畫符不知竅，反惹鬼神笑；畫符若知竅，驚得鬼神叫。今之行持者，不明道法之根源，妄於紙上作用，以爲符竅。殊不知此竅非凡竅，乾坤共合成。名爲神炁穴，內有坎離精。當於身中而求，不可求於他也。能知此竅働，即可與言道矣，豈徒法哉。

《太上心法序要》云：收爲胎息用爲竅，道法之中真要妙。漏泄此語，子其味之。

師曰：符者，天地之真信，人皆假之以朱墨紙筆。吾獨謂：一點靈光，通天徹地，精神所寓，何者非符？可虛空，可水火，可瓦礫，可草木，可飲食，可有可無，可通可變。夫是謂之道法。

師曰：符者，陰陽契合也。唯天下至誠者能用之。誠苟不至，自然不靈矣。故曰：以我之精，合天地萬物之精；以我之神，合天地萬物之神。精精相附，神神相依，所以假尺寸之紙，號召鬼神，鬼神不得不對。

師曰：《素間》云：虛無恬淡，真炁從之，精神內守，病安從生？人之有病，或寒或熱，或輕或重，皆失調攝，嗜欲不節，故六氣之邪得以乘之。治病以符。符，朱墨耳，豈能自靈？其所以靈者，我之真炁也。故曰：符無正形，以炁而靈。知此説者，物物可以寓炁，泥丸莎草，亦可濟人矣。

師曰：道貫三才爲一炁耳，天以炁而運行，地以炁而發生，陰陽以炁而慘舒，風雷以炁而動盪，人身以炁而呼吸，道法以炁而感通。善行持者，知神由炁，炁由神，外想不入，內想不出，－炁沖和，歸根復命，行住坐卧，綿綿若存。所以養其浩然者，施之於法，則以我之真炁，合天地之造化。故噓爲雲雨，嘻爲雷霆；用將則元神自靈，制邪則鬼神自伏。通天徹地，出幽入明，千變萬化，何者非我。倘中無所主，炁散神昏，行持之際，徒以符呪爲靈，僥倖於萬一，吾見其不得也矣。

或間：變神之道如何？師曰：元始祖劫，一炁分真。我即元始，元始即我。此即謂之變神。

師曰：法有出於同門，其符同，其訣同，用之輒不驗者，誠不至也。誠不至，則自信不及；自信不及，則疑貳之心生；疑貳之心生，則中無所主矣。中既無主，何以感通？故曰：法法皆心法，心通法亦通。

師曰：世有閉目存想某神自某方來，有按摩搐縮運內炁與外炁合者。噫！皆妄矣。若得神靈將、將靈神之説，則平居暇日，養神以靜，而神自靈。沖炁以和，而炁自真。用之行持，自然神合乎神，炁合乎炁，一舉目，一動念，則將吏洋洋在左右矣。

師曰：黃帝云：宇宙在乎手，萬化生乎心。知此道者，我大天地，天地小我。莊子云：尸居而龍見，淵默而雷聲。知此道者，可與言動靜之機。

師曰：雷神往來，倏如飛電。世俗紛拏，難以久淹。召至疾遣，毋事虛文。

師曰：附體、開光、降將、折指、照水、封臂、攝亡墜旛，其鬼不神，其事不應，皆術數也，非道法也。知此者，可明神道設教耳，知道者不爲是也。 

或問：制邪之道如何？師曰：但脩己以正，立可制矣。子不聞花月之妖不敢見狄梁公乎？正人君子，鬼神猶且知懼，況有道之士哉。

或問：鍊度之説如何？師曰：鍊亡者，先須自鍊；度亡者，先須自度，斯鍊度之説矣。夫人一性圓明，與天地一般長久，因貪因著，有死有生。及其四大分離，無形可戀，猶執妄心，不知解悟，故輪迴於六道，出没於三途。而我太上憫之，故垂教法，俾有道之士，以我之真，覺彼之妄；以我之陽，鍊彼之陰；以我之神，生彼之神；以我之炁，返彼之炁；以我之賢，化彼之愚。惟在乎澄心定慮，專志行持。一念有差，不成究竟。若夫符籙誥命，特科教之設耳。其文在是，其實不在是。

師曰：一炁之妙，萬道之宗。法靈須要我神靈，我神靈兮法通靈。祛攘禱祈憑神將，神將何曾有正形。道化靈，靈化精，精化炁，炁化神。所謂法行先天大道，將用自己元神。道體法用，道無法有，道微法顯。故用不出於用而出於體，有不出於有而生於無，顯不兆於顯而兆於微。

或間內外將之説。師曰：鬼神之情狀無窮，精神之變化有限。《關尹子》曰：有誦呪者，有事神者，有朱墨者，有變神者，皆可以役神馭炁，變化萬物。惟不誠之人，難以自信，而易於信物，故假此爲之。苟知盡誠，有不期然而然者。有言習靜，若知是習，便不是靜；直至忘習，乃真靜矣。南臺偈云：南臺靜坐－鑪香，終日疑然萬事忘。不是息心除妄想，都緣無事可思量。